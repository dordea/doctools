Introducerea este un compartiment deosebit de important al tezei. Ea va conţine argumentarea necesităţii şi actualităţii studiului, gradul de cercetare a problemei de către specialiştii în domeniu, metodologia, aplicabilitatea, relaţia cu problemele importante cu care se confruntă societatea, reflectarea structurii tezei etc. Toate aceste aspecte importante sunt clasate în următoarele compartimente obligatorii, care formează Introducerea tezei de licenţă sau de master:

-	Actualitatea temei investigate. În cadrul acestei subdiviziuni autorul cercetării are drept scop elucidarea legăturii dintre tema cercetării şi evenimentele de ultimă oră din viaţa social-politică, cea administrativă şi economică din societate. Referinţă se recomandă a face atât la practica naţională, cât şi la cea internaţională. Autorul trebuie să fie convingător în ceea ce priveşte necesitatea studierii problemelor vizate anume în perioada cronologică actuală. 

-	Gradul de cercetare a temei. Aici autorul tezei va descrie în ce măsură şi în ce mod tematica investigată a fost analizată de către specialiştii în domeniu, atât din ţară, cât şi de peste hotare. Se recomandă ca autorii să fie grupaţi după domeniile de cercetare. Descrierea studiilor în domeniu începe cu lucrările savanţilor şi cercetătorilor străini, după care se analizează cele ale oamenilor de ştiinţă din Republica Moldova, făcându-se referinţă la principalele lucrări de specialitate. 

-	Scopul şi obiectivele investigaţiei. Aceasta este probabil cea mai importantă componentă a Introducerii. Enunţarea scopului vine să arate ce se va realiza sau ce va rezulta în urma cercetării. Scopul reprezintă o orientare conceptuală globală asupra rezultatului final al cercetării, orientare care trebuie să fie realizabilă. Scopul, de regulă, este unul singur. Pe de altă parte, obiectivele trebuie să fie mult mai concrete, măsurabile şi stabilite pe termene intermediare. Descrierea obiectivelor trebuie să reiasă din scopul lucrării, precum şi să se raporteze la conţinutul tezei. O cercetare dispune de mai multe obiective, al căror număr depinde de complexitatea scopului propus.

-	Suportul metodologic şi teoretico-ştiinţific al lucrării. În secţiunea respectivă sunt reflectate metodele şi procedeele de cercetare ştiinţifică folosite de către student în vederea elaborării tezei. Utilizarea instrumentarului metodologic permite studentului să realizeze o cercetare cu adevărat ştiinţifică. Metoda reprezintă un mod sistematic de cercetare, de cunoaştere şi de transformare a realităţii obiective. Ea include un ansamblu de mijloace şi procedee utilizate de către cercetător pentru elucidarea sistematică, obiectivă şi ştiinţifică a problemei investigate. Printre cele mai des utilizate metode de cercetare a problemelor administraţiei publice pot fi invocate: analiza şi sinteza juridică, metoda sistemică şi structural-funcţională, metoda instituţională, metoda comparaţiei, metoda sociologică, metoda istorică. La acestea se adaugă şi aşa procedee de cercetare ştiinţifică ca: deducţia, inducţia, generalizarea etc.

-	Noutatea ştiinţifică şi valoarea aplicativă a lucrării. Este dificil a vorbi de o totală originalitate sau noutate ştiinţifică la acest nivel de investigare (în special pentru cazul tezei de licenţă), însă studentul/masterandul în compartimentul respectiv trebuie să sublinieze aspectele ce deosebesc abordarea utilizată de viziunile tradiţionale asupra obiectului cercetării. În ceea ce priveşte valoarea aplicativă a rezultatelor obţinute, atunci autorul tezei urmează să deducă în ce mod şi în ce domenii pot fi utilizate concluziile şi recomandările formulate în cadrul cercetării.

-	Volumul şi structura tezei. În această parte a Introducerii autorul tezei de licenţă va înscrie numărul de pagini ce formează volumul tezei, făcând, totodată, o caracterizare succintă a conţinutului capitolelor.

-	Cuvintele-cheie ale tezei. Vor fi înserate circa zece cuvinte (sintagme), conţinutul cărora reflectă ideile de bază ale cercetării.

Secţiunile respective ale Introducerii vor începe din rând nou, iar titlurile acestora se vor scrie cu Bold. Volumul Introducerii va fi de circa 4-5 pagini pentru teza de licenţă şi de 5-6 pagini pentru teza de master (font 12 TNR).