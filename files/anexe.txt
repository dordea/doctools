Anexele sunt o parte componentă a tezei, a căror utilizare permite fortificarea materialului descriptiv şi analitic al cercetării cu materiale grafice ataşate. Se au în vedere: sondaje sociologice, date statistice, organigrame, procese- verbale, acte de investigaţii, elaborări schematice proprii care înlesnesc înţelegerea materialului analitic elaborat de autor etc. şi care se prezintă sub formă de tabele, desene, figuri sau formule. Fiecare anexă va începe din pagină nouă, cu cuvântul Anexă tipărit în partea dreaptă de sus a paginii (partea dreaptă din partea cititorului). Fiecare anexă va avea în mod obligatoriu titlu. Totodată, este necesar a indica prin referinţe de subsol sursa de unde provine materialul ilustrativ. În cazul în care avem mai multe anexe, acestea se numerotează cu cifre arabe, de exemplu: Anexa 1. Paginile tezei cu Anexe se numerotează, însă nu sunt luate în consideraţie la totalizarea volumului tezei.