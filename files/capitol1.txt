Capitolul I va fi în mod obligatoriu unul de natură teoretică. În cadrul acestuia vor fi conceptualizate şi expuse principalele noţiuni cu care studentul/masterandul va opera pe parcursul cercetării. Se vor sistematiza teoriile, opiniile, clasificările, ideile savanţilor şi cercetătorilor din ţară şi de peste hotare vizavi de problema pusă în discuţie. În acelaşi timp, autorul îşi va formula poziţia proprie referitor la problema investigată, fundamentând-o cu argumente concrete. În capitolul respectiv obiectul cercetării va putea fi reflectat şi din punct de vedere istoric.

De subliniat că fiecare capitol începe obligatoriu din pagină nouă, pe când paragrafele urmează pe aceeaşi pagină. Este recomandabil ca la începutul fiecărui capitol autorul tezei să facă o prezentare a problemelor ce vor fi investigate în secţiunea respectivă, sub forma unui text de 4-6 rânduri (introducere la capitol). În ceea ce priveşte structura paragrafului, atunci acesta, ca şi orice text ştiinţific, trebuie să fie elaborat conform următoarei scheme logice: aspecte introductive, descrierea problemei, concluzii. De remarcat că la finele capitolului, autorul cercetării va prezentă o generalizare a ideilor şi concluziilor deduse din conţinutul cercetării efectuate în respectivul capitol. Un alt moment necesar de reţinut, se referă la volumul paragrafelor (numărul de pagini), care trebuie să fie unul echilibrat. Nu se recomandă ca să existe un paragraf de 2 pagini, iar altul de 15 pagini, de exemplu.